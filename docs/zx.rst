==========
止学
==========

* 文中子

智极则愚也。圣人不患智寡，患德之有失焉。
才高非智，智者弗显也。位尊实危，智者不就也。大智知止，小智惟谋，智有穷而道无尽哉。
谋人者成于智，亦丧于智也。谋身者恃其智，亦舍其智。智有所缺，深存其敌，慎之少祸焉。
智不及而谋大者毁，智无歇而谋远者逆。智者言智，愚者言愚，以愚饰智，以智止智，智也。

势无常也，仁者勿恃。势伏凶也，智者不矜。
势莫加君子，德休于小人。君子势不于力也，力尽而势亡焉。小人势不惠人也，趋之必祸焉。
众成其势，一人堪毁。强者凌弱，人怨乃弃。势极无让者疑，位尊弗恭者忌。
势或失之，名或谤之，少怨者再得也。势固灭之，人固死之，无骄者惠嗣焉。

惑人者无逾利也，利无求弗获，德无施不积。
众逐利而富寡，贤让功而名高。利大伤身，利小惠人，择之宜慎也。天贵于时，人贵于明，动之有戒也。
众见其利者，非利也。众见其害者，或利也。君子重义轻利，小人嗜利远信，利御小人而莫御君子矣。
利无尽处，命有尽时，不怠可焉。利无独据，运有兴衰，存畏警焉。

物朴乃存，器工招损。言拙意隐，辞尽锋出。
识不逾人者，莫言断也。势不及人者，休言讳也。力不胜人者，勿言强也。
王者不辩，辩则少威焉。智者讷言，讷则惑敌焉。勇者无语，语则怯行焉。

忠臣不表其功，窃功者必奸也。君子堪隐，人恶，谤贤者固小人矣。
誉存其伪，谄者以誉欺人。名不由己，明者言不自赞。贪巧之功，天不佑也。
赏誉勿轻，轻则誉贱，贱则无功也。受誉知辞，辞则德显，显则释疑也。上下无争，誉之不废焉。
人无誉堪存，誉非正当灭。求誉不得，或为福也。

情滥无行，欲多失矩。其色如一，神鬼莫测。
上无度失威，下无忍莫立。上下知离，其位自安。君臣殊密，其臣反殃。小人之荣，情不可攀也。
情存疏也，近不过己，智者无痴焉。情难追也，逝者不返，明者无悔焉。
多情者多艰，寡情者少难。情之不敛，运无幸耳。

人困乃正，命顺乃奇。以正化奇，止为枢也。
事变非智勿晓，事本非止勿存。天灾示警，逆之必亡；人祸告诫，省之固益。燥生百端，困出妄念，非止莫阻害之蔓焉。
视己勿重者重，视人为轻者轻。患以心生，以蹇(jian)为乐，蹇不为蹇矣。
穷不言富，贱不趋贵。忍辱为大，不怒为尊。蹇非敌也，敌乃乱焉。

世之不公，人怨难止。穷富为仇，弥祸不消。
君子不念旧恶，旧恶害德也。小人存隙必报，必报自毁也。和而弗争，谋之首也。
名不正而谤兴，正名者必自屈焉。惑不解而恨重，释惑者固自罪焉。私念不生，仇怨无结焉。
宽不足以悦人，严堪补也。敬无助于劝善，诤堪教矣。

欲无止也，其心堪制。惑无尽也，其行乃解。
不求于人，其尊弗伤。无嗜之病，其身靡失。自弃者人莫救也。
苦乐无形，成于心焉。荣辱存异，贤者同焉。事之未济，志之非达，心无怨而忧患弗加矣。

仁者好礼，不欺其心也。智者示愚，不显其心哉。
服人者德也。德之不修，其才必曲，其人非善矣。
纳言无失，不辍亡废。小处容疵，大节堪毁。敬人敬，德之厚也。
诚非虚致，君子不行诡道。祸由己生，小人难于胜己。谤言无惧，强者不纵，堪验其德焉。
不察其德，非识人也。识而勿用，非大德矣。